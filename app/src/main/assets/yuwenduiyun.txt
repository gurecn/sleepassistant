天对地，雨对风。
大陆对长空。
山花对海树，赤日对苍穹。
雷隐隐，雾蒙蒙。
日下对天中。
风高秋月白，雨霁晚霞红。
牛女二星河左右，参商两曜斗西东。
十月塞边，飒飒寒霜惊戍旅；三冬江上，漫漫朔雪冷鱼翁。

河对汉，绿对红。
雨伯对雷公。
烟楼对雪洞，月殿对天宫。
云叆叇，日曈朦。
腊屐对渔蓬。
过天星似箭，吐魂月如弓。
驿旅客逢梅子雨，池亭人挹荷花风。
茅店村前，皓月坠林鸡唱韵；板桥路上，青霜锁道马行踪。

山对海，华对嵩。
四岳对三公。
宫花对禁柳，塞雁对江龙。
清暑殿，广寒宫。
拾翠对题红。
庄周梦化蝶，吕望兆飞熊。
北牖当风停夏扇，南帘曝日省冬烘。
鹤舞楼头，玉笛弄残仙子月；凤翔台上，紫箫吹断美人风。

晨对午，夏对冬。
下晌对高舂。
青春对白昼，古柏对苍松。
垂钓客，荷锄翁。
仙鹤对神龙。
凤冠珠闪烁，螭带玉玲珑。
三元及第才千顷，一品当朝禄万钟。
花萼楼前，仙李盘根调国脉；沉香亭畔，娇杨擅宠起边风。

清对淡，薄对浓。
暮鼓对晨钟。
山茶对石菊，烟锁对云封。
金菡萏，玉芙蓉。
绿绮对青锋。
早汤先宿酒，晚食继朝饔。
唐库金钱能化蝶，延津宝剑会成龙。
巫峡浪传，云雨荒唐神女庙；岱宗遥望，儿孙罗列丈人峰。

繁对简，叠对重。
意懒对心慵。
仙翁对释伴，道范对儒宗。
花灼灼，草葺葺。
浪蝶对狂蜂。
数竿君子竹，五树大夫松。
高皇灭项凭三杰，虞帝承尧殛四凶。
内苑佳人，满地风光愁不尽；边关过客，连天烟草憾无穷。

奇对偶，只对双。
大海对长江。
金盘对玉盏，宝烛对银釭。
朱漆槛，碧纱窗。
舞调对歌腔。
汉兴推马武，夏谏著尨逄。
四收列国群王服，三筑高城众敌降。
跨凤登台，潇洒仙姬秦月玉；斩蛇当道，英雄天子汉刘邦。

颜对貌，像对庞。
步辇对徒杠。
停针对搁竺，意懒对心降。
灯闪闪，月幢幢。
揽辔对飞艎。
柳堤驰骏马，花院吠村尨。
酒量微熏琼杳颊，香尘没印玉莲双。
诗写丹枫，韩夫幽怀流节水；泪弹斑竹，舜妃遗憾积湡江。

泉对石，干对枝。
吹竹对弹丝。
山亭对水榭，鹦鹉对鸬鹚。
五色笔，十香词。
泼墨对传卮。
神奇韩干画，雄浑李陵诗。
几处花街新夺锦，有人香径淡凝脂。
万里烽烟，战士边头争宝塞；一犁膏雨，农夫村外尽乘时。

俎对醢，赋对诗。
点漆对描脂。
瑶簪对珠履，剑客对琴师。
沽酒价，买山资。
国色对仙姿。
晚霞明似锦，春雨细如丝。
柳绊长堤千万树，花横野寺两三枝。
紫盖黄旗，天象预占江左地；青袍白马，童谣终应寿阳儿。

箴对赞，缶对卮。
萤炤对蚕丝。
轻裾对长袖，瑞草对灵芝。
流涕策，断肠诗。
喉舌对腰肢。
云中熊虎将，天上凤凰儿。
禹庙千年垂桔柚，尧阶三尺覆茅茨。
湘竹含烟，腰下轻纱笼玳瑁；海棠经雨，脸边清泪湿胭脂。

争对让，望对思。
野葛对山栀。
仙风对道骨，天造对人为。
专诸剑，博浪椎。
经纬对干支。
位尊民物主，德重帝王师。
望切不妨人去远，心忙无奈马行迟。
金屋闭来，赋乞茂林题柱笔；玉楼成后，记须昌谷负囊词。

贤对圣，是对非。
觉奥对参微。
鱼书对雁字，草舍对柴扉。
鸡晓唱，雉朝飞。
红瘦对绿肥。
举杯邀月饮，骑马踏花归。
黄盖能成赤壁捷，陈平善解白登危。
太白书堂，瀑泉垂地三千尺；孔明祀庙，老柏参天四十围。

戈对甲，幄对帏。
荡荡对巍巍。
严滩对邵圃，靖菊对夷薇。
占鸿渐，采凤飞。
虎榜对龙旗。
心中罗锦绣，口内吐珠玑。
宽宏豁达高皇量，叱咤暗哑霸主威。
灭项兴刘，狡兔尽时走狗死；连吴拒魏，貔貅屯处卧龙归。

衰对盛，密对稀。
祭服对朝衣。
鸡窗对雁塔，秋榜对春闱。
乌衣巷，燕子矶。
久别对初归。
天姿真窈窕，圣德实光辉。
蟠桃紫阙来金母，岭荔红尘进玉妃。
霸主军营，亚父丹心撞玉斗；长安酒市，谪仙狂兴换银龟。

羹对饭，柳对榆。
短袖对长裾。
鸡冠对凤尾，芍药对芙蕖。
周有若，汉相如。
玉屋对匡庐。
月明山寺远，风细水亭虚。
壮士腰间三尺剑，男儿腹内五车书。
疏影暗香，和靖孤山梅蕊放；轻阴清昼，渊明旧宅柳条舒。

吾对汝，尔对余。
选授对升除。
书籍对药柜，耒耜对耰锄。
参虽鲁，回不愚。
阀阅对阎闾。
诸侯知乘国，命妇七香车。
穿云采药闻仙犬，踏雪寻梅策蹇驴。
玉兔金乌，二气精灵为日月；洛龟河马，五行生克在图书。

欹对正，密对疏。
囊橐对苞苴。
罗浮对壶峤，水曲对山纡。
骖鹤驾，待鸾舆。
杰溺对长沮。
搏虎卞庄子，当熊冯婕妤。
南阳高土吟梁妇，西蜀才人赋子虚。
三径风光，白石黄花供杖履；五湖烟景，青山绿水在樵渔。

红对白，有对无。
布谷对提壶。
毛椎对羽扇，天阙对皇都。
谢蝴蝶，郑鹧鸪。
蹈海对归湖。
花肥春雨润，竹瘦晚风疏。
麦饭豆麋终创汉，尊羹胪脍竟归吴。
琴调轻弹，杨柳月中潜去听；酒旗斜挂，杏花村里共来沽。

罗对绮，茗对蔬。
柏秀对松枯。
中元对上巳，返璧对还珠。
云梦泽，洞庭湖。
玉烛对冰壶。
苍头犀角带，绿鬓象牙梳。
松阴白鹤声相应，镜里青鸾影不孤。
竹户半开，对牖不知人在否？柴门深闭，停车还有客来无。

宾对主，婢对奴。
宝鸭对金凫。
升堂对入室，鼓瑟对投壶。
砚合璧，颂联珠。
提饔对当垆。
仰高红日尽，望远白云孤。
歆向秘书窥二酉，机云芳誉动三吴。
祖饯三杯，老去常斟花下酒；荒田五亩，归来独荷月中锄。

君对父，魏对吴。
北岳对西湖。
菜蔬对茶饭，苣笋对菖蒲。
梅花数，竹叶符。
廷议对山呼。
两都班固赋，八阵孔明图。
田庆紫荆堂下茂，王裒青柏墓前枯。
出塞中郎，羝有乳时归汉室；质秦太子，马生角日返燕都。

鸾对凤，犬对鸡。
塞北对关西。
长生对益智，老幼对旅倪。
颂竹策，剪桐圭。
剥枣对蒸梨。
绵腰如弱柳，嫩手似柔荑。
狡龟能穿三穴隐，鹪鹩权借一枝栖。
角里先生，策杖垂绅扶少主；于陵仲子，辟纑织履赖贤妻。

鸣对吠，泛对栖。
燕语对莺啼。
珊瑚对玛瑙，琥珀对玻璃。
绛县老，伯州梨。
测蠡对然犀。
榆槐堪作荫，桃李自成蹊。
投巫救女西门豹，赁浣逢到百里奚。
阙里门墙，陋巷规模原不陋；隋堤基址，迷楼踪迹亦全迷。

越对赵，楚对齐。
柳岸对桃溪。
纱窗对绣户，画阁对香闺。
修月斧，上天梯。
螮蝀对虹霓。
行乐游春圃，工谀病夏畦。
李广不封空射虎，魏明得立为存麂。
按辔徐行，细柳功成劳王敬；闻声稍卧，临泾名震止儿啼。

门对户，陌对街。
枝叶对根荄。
斗鸡对挥麈，凤髻对鸾钗。
登楚岫，渡秦淮。
子规对夫差。
石鼎龙头缩，银筝雁翅排。
百年诗礼延余庆，万里风云入壮怀。
能辨明伦，死矣野哉悲季路；不由径袜，生乎愚也有高柴。

冠对履，袜对鞋。
海角对天涯。
鸡人对虎旅，六市对三街。
陈俎豆，戏堆埋。
皎皎对皑皑。
贤相聚东阁，良明集小斋。
梦里山川书越绝，枕边风月记齐谐。
三径萧疏，彭泽高凤怡五柳；六朝华贵，琅琊佳气种三槐。

勤对俭，巧对乖。
水榭对山斋。
冰桃对雪藕，漏箭对更牌。
寒翠袖，贵金钗。
慷慨对诙谐。
竹径风声籁，花溪月影筛。
携囊佳句随时贮，荷锸沉酣到处埋。
江海孤踪，云浪风涛惊旅梦；乡关万里，烟峦云树切归怀。

杞对梓，桧对楷。
水泊对山崖。
舞裙对歌袖，玉陛对瑶阶。
风入袂，月盈怀。
虎兕对狼豺。
马融堂上帐，羊侃水中斋。
北面黉宫宜拾芥，东巡岱畤定燔柴。
锦缆春江，横笛洞箫通碧落；华灯夜月，遗簪堕翠遍香街。

春对夏，喜对哀。
大手对长才。
风清对月朗，地阔对天开。
游阆苑，醉蓬莱。
七政对三台。
青龙壶老杖，白燕玉人钗。
香风十里望仙阁，明月一天思子台。
玉洁冰桃，王母几因求道降；连舟藜杖，真人原为读书来。

朝对暮，去对来。
庶矣对康哉。
马肝对鸡肋，杏眼对桃腮。
佳兴适，好怀开。
朔雪对春雷。
云移鳷鹊观，日晒凤凰台。
河边淑气迎芳草，林下轻风待落梅。
柳媚花明，燕语莺声浑是笑；松号柏舞，猿啼鹤唳总成哀。

忠对信，博对赅。
忖度对疑猜。
香消对烛暗，鹊喜对蛩哀。
金花报，玉镜台。
倒斝对衔怀。
岩巅横老树，石磴覆苍苔。
雪满山中高士卧，月明林下美人来。
绿柳沿堤，皆因苏子来时种；碧桃满观，尽是刘郎去后栽。

莲对菊，凤对麟。
浊富对清贫。
渔庄对佛舍，松盖对花茵。
萝月叟，葛天民。
国宝对家珍。
草迎金埒马，花醉玉楼人。
巢燕三春尝唤友，塞鸿八月始来宾。
古往今来，谁见泰山曾作砺；天长地久，人传沧海几扬尘。

兄对弟，吏对民。
父子对君臣。
勾丁对甫甲，赴卯对同寅。
折桂客，簪花人。
四皓对三仁。
王乔云外鸟，郭泰雨中巾。
人交好友求三益，士有贤妻备五伦。
文教南宣，武帝平蛮开百越；义旗西指，韩侯扶汉卷三秦。

申对午，侃对訚。
阿魏对茵陈。
楚兰对湘芷，碧柳对青筠。
花馥馥，叶蓁蓁。
粉颈对朱唇。
曹公奸似鬼，尧帝智如神。
南阮才郎差北富，东邻丑女效西颦。
色艳北堂，草号忘忧忧甚事；香浓南国，花名含笑笑何人。

忧对喜，戚对欣。
五典对三坟。
佛经对仙语，夏耨对春耘。
烹早韭，剪春芹。
暮雨对朝云。
竹间斜白接，花下醉红裙。
掌握灵符五岳篆，腰悬宝剑七星纹。
金锁未开，上相趋听宫漏水；珠帘半卷，翻僚仰对御炉薰。

词对赋，懒对勤。
类聚对群分。
鸾箫对凤笛，带草对香芸。
燕许笔，韩柳文。
旧话对新闻。
赫赫周南仲，翮翮晋右军。
六国说成苏子贵，两京收复郭公勋。
汉阙陈书，侃侃忠言推贾谊；唐廷对策，岩岩直谏有刘贲。

言对笑，绩对勋。
鹿豕对羊羵。
星冠对月扇，把袂对书裾。
汤事葛，说兴殷。
萝月对松云。
西池青乌使，北塞黑鸦军。
文武成康为一代，魏吴蜀汉定三分。
桂苑秋宵，明月三杯邀曲客；松亭夏日，薰风一曲奏桐君。

卑对长，季对昆。
永巷对长门。
山亭对水阁，旅舍对军屯。
杨子渡，谢公墩。
德重对年尊。
承乾对出震，叠坎对重坤。
志士报君思犬马，仁王养老察鸡豚。
远水平沙，有客泛舟桃叶渡；斜风细雨，何人携榼杏花村。

君对相，祖对孙。
夕照对朝曛。
兰台对桂殿，海岛对山村。
碑堕泪，赋招魂。
报怨对怀恩。
陵埋金吐气，田种玉生根。
相府珠帘垂白昼，边城画角对黄昏。
枫叶半山，秋去烟霞堪倚杖；梨花满地，夜来风雨不开门。

家对国，治对安。
地主对天官。
坎男对离女，周诰对殷盘。
三三暖，九九寒。
杜撰对包弹。
古壁蛩声匝，闲亭鹤影单。
燕出帘边春寂寂，莺闻枕上漏珊珊。
池柳烟飘，日夕郎归青锁闼；阶花雨过，月明人倚玉栏杆。

肥对瘦，窄对宽。
黄犬对青鸾。
指环对腰带，洗钵对投竿。
诛倭剑，进贤冠。
画栋对雕栏。
双垂白玉箸，九转紫金丹。
陕右棠高怀召伯，河南花满忆潘安。
陌上芳春，弱柳当风披彩线；池中清晓，碧荷承露捧珠盘。

行对卧，听对看。
鹿洞对鱼滩。
蛟腾对豹变，虎踞对龙蟠。
风凛凛，雪漫漫。
手辣对心酸。
莺莺对燕燕，小小对端端。
蓝水远从千涧落，玉山高并两峰寒。
至圣不凡，嬉戏六龄陈俎豆；老莱大孝，承欢七衮舞斑襕。

林对坞，岭对峦。
昼永对春闲。
谋深对望重，任大对投艰。
裾袅袅，佩珊珊。
守塞对当关。
密云千里合，新月一钩弯。
叔宝君臣皆纵逸，重华父母是嚣顽。
名动帝畿，西蜀三苏来日下；壮游京洛，东吴二陆起云间。

临对仿，吝对悭。
讨逆对平蛮。
忠肝对义胆，雾鬓对云鬟。
埋笔冢，烂柯山。
月貌对天颜。
龙潜终得跃，鸟倦亦知还。
陇树飞来鹦鹉绿，池筠密处鹧鸪斑。
秋露横江，苏子月明游赤壁；冻云迷岭，韩公雪拥过蓝关。

寒对暑，日对年。
蹴踘对秋千。
丹山对碧水，淡雨对覃烟。
歌宛转，貌婵娟。
雪鼓对云笺。
荒芦栖南雁，疏柳噪秋蝉。
洗耳尚逢高士笑，折腰肯受小儿怜。
郭泰泛舟，折角半垂梅子雨；山涛骑马，接蓠倒着杏花天。

轻对重，肥对坚。
碧玉对青钱。
郊寒对岛瘦，酒圣对诗仙。
依玉树，步金莲。
凿井对耕田。
杜甫春宵立，边韶白昼眠。
豪饮客吞波底月，酣游人醉水中天。
斗草青郊，几行宝马嘶金勒；看花紫陌，千里香车拥翠钿。

吟对咏，授对传。
乐矣对凄然。
风鹏对雪雁，董杏对周莲。
春九十，岁三千。
钟鼓对管弦。
入山逢宰相，无事即神仙。
霞映武陵桃淡淡，烟荒隋堤柳绵绵。
七碗月团，啜罢清风生腋下；三杯云液，饮余红雨晕腮边。

中对外，后对先。
树下对花前。
玉桂对金屋，叠嶂对平川。
孙子策，祖生鞭。
盛席对华筵。
解醉知茶力，消愁识酒权。
丝剪芰荷开东沼，锦妆凫雁泛温泉。
帝女衔石，海中遗魄为精卫；蜀王叫月，枝上游魂化杜鹃。

翠对管，斧对瓢。
水怪对花妖。
秋声对春色，白缣对红绡。
臣五代，事三朝。
头柄对弓腰。
醉客歌金缕，佳人品玉箫。
风定落花闲不扫，霜余残叶湿难烧。
千载兴周，尚父一竿投渭水；百年霸越，钱王万弩射江潮。

荣对悴，夕对朝。
露地对云霄。
商彝对周鼎，殷箫对虞韶。
樊素口，小蛮腰。
六诏对三苗。
朝天车奕奕，出塞马萧萧。
公子幽兰重泛舸，王孙芳草正联镳。
潘岳高怀，曾向秋天吟蟋蟀；王维清兴，尝于雪夜面芭蕉。

耕对读，牧对樵。
琥珀对琼瑶。
兔毫对鸿爪，桂楫对兰桡。
鱼潜藻，鹿藏樵。
水远对山遥。
湘灵能鼓瑟，赢女解吹箫。
雪点寒梅横小院，风吹弱柳覆平桥。
月牖通宵，绛蜡罢时光不减；风帘当昼，雕盘停后篆难消。

诗对礼，卦对爻。
燕引对莺调。
辰钟对暮鼓，野馔对山肴。
雉方貌，鹊始巢。
猛虎对神獒。
疏星浮荇叶，皓月上松梢。
为邦自古推瑚琏，从政于今愧斗筲。
管鲍相知，能交忘形胶漆友；蔺廉有隙，终对刎颈死生交。

歌对舞，笑对嘲。
耳语对神交。
焉鸟对亥豕，獭髓对鸾胶。
宜久敬，莫轻抛。
一气对同胞。
祭遵甘布被，张禄念绨袍。
花径风来逢客访，柴扉月到有僧敲。
夜雨园中，一颗不雕王子柰；秋风江上，三重曾卷杜公茅。

衙对舍，廪对庖。
玉磬对金铙。
竹林对梅岭，起凤对腾蛟。
鲛绡帐，兽锦袍。
露果对风梢。
扬州输桔柚，荆土贡菁茅。
断蛇埋地称孙叔，渡蚁作桥识宋郊。
好梦难成，蛩响阶前偏唧唧；良明远到，鸡声窗外正嘐嘐。

茭对茨，荻对蒿。
山鹿对江螯。
莺簧对蝶板，浪麦对桃涛。
骐骥足，凤凰毛。
美誉对嘉褒。
文人窥蠹简，学士书兔毫。
马援南征栽薏苡，张骞西使进葡萄。
辩口悬河，万语千言常亹亹；词源倒峡，连篇累牍自滔滔。

梅对杏，李对桃。
檴朴对旌旄。
酒仙对诗史，德泽对思膏。
悬一榻，梦三刀。
拙逸对贵劳。
玉堂花烛绕，金殿月轮高。
孤山看鹤盘云下，蜀道闻猿向月号。
万事从人，有花有酒应自乐；百年皆客，一丘一壑尽吾豪。

台对省，署对曹。
分袂对同胞。
鸣琴对击剑，返辙对回艚。
良借箸，操提刀。
香茗对醇醪。
滴泉归海大，篑土积山高。
石室客来煎雀吞，画堂宾至饮羊羔。
被谪贾生，湘水凄凉吟服鸟；遭谗屈子，江潭憔悴著离骚。

微对巨，少对多。
直干对平柯。
蜂媒对蝶使，雨笠对烟蓑。
眉淡扫，面微酡。
妙舞对清歌。
轻衫裁夏蔼，薄袂剪春罗。
将相兼行唐李靖，霸王杂用汉萧何。
月本阴精，岂有羿妻曾窃药；星为夜宿，浪传织女漫投梭。

慈对善，虐对苛。
缥缈对婆娑。
长杨对细柳，嫩蕊对寒莎。
追风马，挽日戈。
玉液对金波。
紫诏衔丹凤，黄庭换白鹅。
画阁江城梅作调，兰舟野渡竹为歌。
门外雪飞，错认空中飘柳絮；岩边瀑响，误疑天半落银河。

松对竹，荇对荷。
薜荔对藤萝。
梯云对步月，樵唱对渔歌。
升鼎雉，听经鹅。
北海对东坡。
吴郎哀废宅，邵子乐行窝。
丽水良金皆待冶，昆山美玉总须磨。
雨过皇州，琉璃色灿华清瓦；风来帝苑，荷芰香飘太液波。

笼对槛，巢对窝。
及第对登科。
冰清对玉润，地利对人和。
韩擒虎，荣驾鹅。
青女对素娥。
破头朱泚笏，折齿谢昆梭。
留客酒杯应恨少，动人诗句不须多。
绿野凝烟，但听村前双牧笛；沧江积雪，惟看滩上一渔蓑。

清对浊，美对嘉。
鄙吝对矜夸。
花须对柳眼，屋角对檐牙。
志和宅，博望槎。
秋实对春华。
乾炉烹白雪，坤鼎炼丹砂。
深宵望冷沙场月，边塞听残野戍笳。
满院松风，钟声隐隐为僧舍；半窗花月，锡影依依是道家。

雷对电，雾对霞。
蚁阵对蜂衙。
寄梅对怀桔，酿酒对烹茶。
宜男草，益母花。
杨柳对蒹葭。
班姬辞帝辇，蔡琰泣胡笳。
舞榭歌楼千万尺，竹芳茅舍三两家。
珊枕半床，月明时梦飞塞外；银筝一奏，花落处人在天涯。

圆对缺，正对斜。
笑语对咨嗟。
沈腰对潘鬓，孟笋对卢茶。
百舌鸟，两头蛇。
帝里对仙家。
尧仁敷率土，舜德被流沙。
桥上授书曾纳履，壁间题句已笼纱。
远塞迢迢，露碛风沙何可极；长沙渺渺，雪涛烟浪信无涯。

疏对密，朴对华。
义鹘对慈鸦。
鹤群对雁阵，白苎对黄麻。
读三到，吟八叉。
肃静对喧哗。
围棋兼把钓，沉李并浮瓜。
羽客片时能煮石，狐禅千劫似蒸沙。
党尉粗豪，金帐笼香斟美酒；陶生清逸，银铛融雪啜团茶。

台对阁，沼对塘。
朝雨对夕阳。
游人对隐士，谢女对秋娘。
三寸舌，九回肠。
玉液对琼浆。
秦皇照胆镜，徐肇返魂香。
青萍夜啸芙蓉匣，黄卷时摊薜荔床。
元亨利贞，天地一机成化育；仁义礼智，圣贤千古立纲常。

红对白，绿对黄。
昼永对更长。
龙飞对凤舞，锦缆对牙樯。
云弁使，雪衣娘。
故国对他乡。
雄文能徙鳄，艳曲为求凰。
九日高峰惊落帽，暮春曲水喜流觞。
僧占名山，云绕茂林藏古殿；客栖胜地，风飘落叶响空廊。

衰对壮，弱对强。
艳饰对新妆。
御龙对司马，破竹对穿杨。
读班马，识求羊。
水色对山光。
仙棋藏绿桔，客枕梦黄梁。
池草入诗因有诗，海棠带恨为无香。
风起画堂，帘箔影翻青荇沼；月斜金井，辘轳声度碧梧墙。

臣对子，帝对王。
日月对风霜。
乌台对紫府，雪牖对云房。
香山社，昼锦堂。
节屋对岩廊。
芬椒涂内壁，文杏饰高梁。
贫女幸分东壁影，幽人高卧北窗凉。
绣阁探春，丽日半笼青镜色；水亭醉夏，熏风常透碧筒香。

形对貌，色对声。
夏邑对周京。
江云对涧树，玉罄对银筝。
人老老，我卿卿。
晓燕对春莺。
玄霜春玉杵，白露贮金茎。
贾客君山秋弄笛，仙人缑岭夜吹笙。
帝业独兴，尽道汉高能用将；父书空读，谁言赵括善知兵。

功对业，性对情。
月上对云行。
乘龙对附骥，阆苑对蓬瀛。
春秋笔，月旦评。
东作对西成。
隋珠光照乘，和璧价连城。
三箭三人唐将勇，一琴一鹤赵公清。
汉帝求贤，诏访严滩逢故旧；宋廷优老，年尊洛社重耆英。

昏对旦，晦对明。
久雨对新晴。
蓼湾对花港，竹友对梅兄。
黄石叟，丹丘生。
犬吠对鸡鸣。
暮山云外断，新水月中平。
半榻清风宜午梦，一犁好雨趁春耕。
王旦登庸，误我十年迟作相；刘贲不第，愧他多士早成名。

庚对甲，乙对丁。
魏阙对彤庭。
梅妻对鹤子，珠箔对银屏。
鸳浴沼，鹭飞汀。
鸿雁对鹡鴒。
人间寿者相，天上老人星。
八月好修攀桂斧，三春须系护花铃。
江阁凭临，一水净连天际碧；石栏闲倚，群山秀向雨余青。

危对乱，泰对宁。
纳陛对趋庭。
金盘对玉箸，泛梗对浮萍。
群玉圃，众芳亭。
旧典对新型。
骑牛闲读史，牧豕自横经。
秋首田中禾颖重，春余园内菜花馨。
旅次凄凉，塞月江风皆惨淡；筵前欢笑，燕歌赵舞独娉婷。

苹对蓼，莆对菱。
雁弋对鱼罾。
齐纨对鲁绮，蜀绵对吴绫。
星渐没，日初升。
九聘对三徵。
萤何曾作吏，贾岛昔为僧。
贤人视履循规矩，大斧挥斤校准绳。
野渡春风，人喜乘潮移酒舫；江天暮雨，客愁隔岸对渔灯。

谈对吐，谓对称。
冉闵对颜曾。
侯羸对伯嚭，祖逖对孙登。
抛白纻，宴红绫。
朋友对良朋。
争名如逐鹿，谋利似趋蝇。
仁杰姨渐周不仕，王陵母识汉方兴。
句写穷愁，浣花寄迹传一部；诗吟变乱，凝碧伤心叹右丞。

荣对辱，喜对忧。
缱绻对绸缪。
吴娃对越女，野马对沙鸥。
茶解渴，酒消愁。
白眼对苍头。
马迁修史记，孔子作春秋。
莘野耕夫闲举耜，渭滨渔父晚垂钩。
龙马游河，羲帝因图而画卦；神黾出洛，禹王取法以明畴。

冠对履，舄对裘。
院小对庭幽。
画墙对漆地，错智对良筹。
孤嶂耸，大江流。
芳泽对园丘。
花潭来越唱，柳屿起吴讴。
莺懒燕忙三月雨，蛩摧蝉退一天秋。
钟子听琴，荒径入林山寂寂；谪仙捉月，洪涛接岸水悠悠。

鱼对鸟，鹊对鸠。
翠馆对红楼。
七贤对三友，爱月对悲秋。
虎类狗，蚁如牛。
列辟对诸侯。
陈唱临春乐，隋歌清夜游。
空中事业麒麟阁，地下文章鹦鹉洲。
旷野平原，猎士马蹄轻似箭；斜风细雨，牧童牛背稳如舟。

歌对曲，啸对吟。
往古对来今。
山头对水面，远浦对遥岑。
勤三上，惜寸阴。
茂树对平林。
卞和三献玉，杨震四知金。
青皇风暖催芳草，白帝城高急暮砧。
绣虎雕龙，才子窗前挥彩笔；描鸾刺凤，佳人帘下度金针。

登对眺，涉对临。
瑞雪对甘霖。
主欢对民乐，交浅对言深。
耻三战，乐七擒。
顾曲对知音。
大车行槛槛，驷马聚骎骎。
紫电青虹腾剑气，高山流水识琴心。
屈子怀君，极浦吟风悲泽畔；王郎忆友，扁舟卧雪访山阴。

宫对阙，座对龛。
水北对天南。
蜃楼对蚁郡，伟论对高谈。
遴杞梓，树梗楠。
得一对函三。
八宝珊瑚枕，双珠玳瑁簪。
萧王待士心惟赤，卢相欺君面独蓝。
贡岛诗狂，手拟敲门行处想；张颠草圣，头能濡墨写时酣。

闻对见，解对谙。
三桔对双柑。
黄童对白叟，静女对奇男。
秋七七，径三三。
海色对山岚。
鸾声何哕哕，虎视正眈眈。
仪封疆吏知尼父，函谷关人识老聃。
江相归池，止水自盟真是止；吴公作宰，贪泉虽饮亦何贪。
宽对猛，冷对淡。
清直对尊严。
云头对雨脚，鹤发对龙髯。
风台谏，肃台廉。
保泰对鸣谦。
五湖归范蠡，三径隐陶潜。
一剑成功堪佩印，百钱满卦便垂帘。
浊酒停杯，容我半酣愁际饮；好花傍座，看他微笑悟时拈。

连对断，减对添。
淡泊对安恬。
回头对极目，水底对山尖。
腰袅袅，手纤纤。
凤卜对鸾占。
开田多种粟，煮海尽成盐。
居同九世张公艺，恩给千人范仲淹。
箫弄凤来，秦女有缘能跨羽；鼎成龙去，轩臣无计得攀髯。

人对己，爱对嫌。
举止对观瞻。
四知对三语，义正对辞严。
勤雪案，课风檐。
漏箭对书笺。
文繁归獭祭，体艳别香奁。
昨夜题诗更一字，早春来燕卷重帘。
诗以史名，愁里悲歌怀杜甫；笔经人索，梦中显晦老江淹。

栽对植，剃对芟。
二伯对三监。
朝臣对国老，职事对官衔。
鹿麌麌，兔毚毚。
启牍对开缄。
绿杨莺睍睆，红杏燕呢喃。
半篱白酒娱陶令，一枕黄梁启吕岩。
九夏炎飙，长日风亭留客骑；三冬寒冽，漫天雪浪驻征帆。

梧对杞，柏对杉。
夏□对韶咸。
涧瀍对溱洧，巩洛对崤函。
藏书洞，避诏岩。
脱俗对超凡。
贤人羞献媚，正士嫉工谗。
霸越谋臣推少伯，佐唐藩将重浑瑊。
邺下狂生，羯鼓三挝羞锦袄；江州司马，琵琶一曲湿青衫。

袍对笏，履对衫。
匹马对孤帆。
琢磨对雕镂，刻划对镌镵。
星北拱，日酉衔。
厄漏对鼎馋。
江边生桂苦，海外树都咸。
但得恢恢存利刃，何须咄咄达空函。
彩凤知音，乐典后夔须九奏；金人守口，圣如尼父亦三缄。
